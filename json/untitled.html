<p>Det traditionelle samfund var i høj grad kendetegnet ved, at ens identitet var givet på forhånd. Man var født til en bestemt plads i samfundet, fx som bonde eller som adelig. Det betød, at man var født med bestemte juridiske pligter eller privilegier, som ikke kunne laves om, og som var en del af stændersamfundet. Dette gav en meget klar opfattelse af identitet.</p>
<br/>
<p>Det traditionelle samfund var et landbrugssamfund. Det indebar, at man havde en cyklusopfattelse af verden. Året og hele livet var indrettet efter årstidernes skiften. Erfaring var dermed helt central for fx at kunne opnå den bedste høst. Som konsekvens af cyklusopfattelsen havde de ældre stor indflydelse og anseelse hos ungdommen. De unge krævede derfor ikke i samme omfang som i dag indflydelse på beslutninger.
</p>
<br/>
<p>Det traditionelle samfund var desuden et landsbysamfund præget af social kontrol. I de små landsbysamfund var det svært at afvige fra normer og gældende værdier. Den sociale kontrol sikrede, at man fulgte de uskrevne regler for god opførsel m.m.
</p>
<br/>
<p>Kirken i det traditionelle samfund havde stor betydning for måden, hvorpå man betragtede verden. Kirken var direkte involveret i de gældende normer og værdier. Luthers lille Katekismus var et eksempel på kirkens store indflydelse på opdragelsen af de unge, og kirken havde dermed også indfydelse på identitetsdannelsen i det traditionelle samfund. Alt i alt var identitetsdannelsen i høj grad afgjort af stand, familie og kirke. </p><br/>
<p>Sammenlignet med de unges identitetsdannelse i det senmoderne samfund er der store forskelle. Først og fremmest er der langt flere valgmuligheder i dag. Man kan med andre ord i højere grad selv skabe sin egen identitet. Dette skyldes flere forhold. Den økonomiske vækst har skabt en velfærdsstat, der gør det muligt at skabe social mobilitet. Det havde man ikke i det traditionelle samfund. I dag er man ikke afhængig af familie og stand, hvilket har medført en øget individualisering. Traditioner og gældende normer og værdier har også mindre betydning i dag. Der er sket en sekularisering og en aftraditionalisering. Og samtidig giver de sociale medier uanede muligheder for at forme sin egen identitet.
</p>
<br/>
